<!DOCTYPE html>
<html lang="mr">
<head>
  <meta charset="UTF-8" />
  <meta name="viewport" content="width=device-width, initial-scale=1.0" />
  <title>माझे बाबा म्हणजे एक विनोदी व्यक्तिमत्व | चैत्राली</title>
  <link rel="preconnect" href="https://fonts.googleapis.com" />
  <link rel="preconnect" href="https://fonts.gstatic.com" crossorigin />
  <link href="https://fonts.googleapis.com/css2?family=Tiro+Devanagari+Marathi:ital@0;1&display=swap" rel="stylesheet" />
  <link rel="stylesheet" href="../style.css" />
</head>
<body>
  <div class="backdrop" aria-hidden="true"></div>
  <main class="poem-page">
    <article class="card">
      <h1 class="poem-title">माझे बाबा म्हणजे एक विनोदी व्यक्तिमत्व</h1>
      <p class="poem-meta">लेखिका: चैत्राली</p>
      <div class="poem-text">
माझे बाबा म्हणजे एक विनोदी व्यक्तिमत्व
नेहमी पाय असावे जमिनीवर हेच त्यांचं तत्व.
बालवयातच झाले त्यांच्या मनावर खूप आघात
पण सगळ्या विषमतेवर केली त्यांनी मात.
कर्करोगाशी झुंज देण्यात गेला त्यांचा उमेदीचा काळ
साध्या सुध्या स्वप्नांना पण नियतीने केले रक्तबंबाळ.
जगण्याची इच्छाशक्ती होती त्यांची प्रबळ
त्यात सोशिक पत्नीचे मिळाले खंबीर पाठबळ.
फिनिक्स पक्षाप्रमाणे घेतली त्यांनी गगन झेप
कर्तृत्वाच्या जोरावर आयुष्याला दिला सोनेरी लेप.
सुखवस्तू, समाधानकारक संसार थाटला स्वबळावर
आत्म निर्भरतेचे संस्कार केले दोन्ही लेकीवर.
सुरेख हस्ताक्षर, उत्तम चित्रकार, निष्णात छायाचित्रकार
तंत्रज्ञान जाणकार, सिनेमा अन भटकंती साठी नेहमीच तयार!
मितभाषी शांत स्वभाव अन मार्मिक विचार
परिस्थितीने झाले नाहीत कधीच लाचार.
साधी राहणी, वृत्ती अल्प संतुष्ट
आयुष्यात केले नाही कधी कोणाशी वितुष्ट.
लाडक्या नातवाचे केले पुष्कळ लाड
माझे बाबा म्हणजे होते एक वडाचे झाड.
आमच्या किरकोळ आजारपणात पण असायचा त्यांचा खूप आधार
स्वतःच्या दुर्धर आजारपणात मात्र काढला नाही त्यांनी शब्द चकार.
शर्थीने दिली आजाराशी शेवटपर्यंत झुंज
असह्य अमानुष वेदनेचा झाला शेवटी अंत.
आमच्यावर दुःखाचा डोंगर कोसळला
जेव्हा आमचा आधार वृक्ष ढासळला.
नाही राहिला आता डोक्यावर छत्रछायेचा हात
ना पडेल आता कधी पाठीवर शाबासकीची थाप.
हीच प्रार्थना ईश्र्वर चरणी..बाबा तुम्हास मोक्ष लाभो,
तुमच्या आशीर्वादाची शिदोरी सदैव आमच्या सोबत राहो.
                                                  .......चैत्राली
                                                   १४/०६/२०२०
      </div>
      <a class="back-link" href="../index.html">संग्रहाकडे परत जा</a>
    </article>
  </main>
</body>
</html>

